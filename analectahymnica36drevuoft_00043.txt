39. Ave, virtus
et salus animae,
Superborum
furorem reprime,
Qui extendunt
funem in laqueum,
Ut me mergant
mortis in puteum.

40. Ave, mater

pone custodiam
Ori meo

et circumstantiam,
Ne in verba

cadam malitiae
Excusando,

quod gessi impie.

41. Ave, cuius

iuvamen postulo.
Nam in via

ista, quam ambulo,
Hostes multi

abscondunt retia,
Ne ad vitae

curram stipendia.

42. Ave, virgo
vivens feliciter,
Exaudi me,
quaeso, velociter,
Et, ne diu
in vanis ambulem,
Monstra mihi

viam, quam ambulem.

43. Ave, per quam
mundo innotuit,
Inclinare
caelos qui voluit
Et ad terram
descendit humilis,
Vanitati
ne essem similis.

44. Ave, virgo,
regina saeculi,
In te sperant
omnium oculi,

Quibus escam

de mundo corpore
Opportuno

dedisti tempore.

45. Ave, mundi

princeps et domina,
Vinctos solve,

caecos illumina,
Quae clementer

elisos erigis,
Iustos autem

foves et dirigis.

46. Ave, nubes

caelum aperiens,
Unde terra

suscepit sitiens
Imbrem novum,

foenum in montibus
Qui producit,

vitam hominibus.

47. Ave, Sion

et pacis civitas,
Cuius portas

ingressa deitas
Consortavit

earum pessulum,
Unde clausae

manent in saeculum.

47 b. Ave, mundi

dotata principe
Quae frumenti

caelestis adipe
Satiasti

mundum famelicum
Panem ei

praebens angelicum.

48. Ave, virgo

potens in gloria,
In excelsis

quam laudant omnia,
Et in terris

ut matrem saeculi
Reges terrae

et omnes populi.

