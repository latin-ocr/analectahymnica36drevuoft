—167—

LXX.

689. In te, domina, speravi,
Ut me salves, accelera,
Cordis mei vermi gravi
Pietatis da viscera.

690. Viscera valde dulcia
Tuae misericordiae
Amara conscientia
Percipiat cotidie.

691. Cotidie refugio
Ad te, mater spei bonae,
Quia salvari cupio
Sub tua defensione.

692. Defensione stupenda
Stipas, qui tibi serviunt,
Imperatn'x reverenda,
Cui omnia oboediunt.

693. Oboediunt per te Christo
Gentes pridem huic rebelles,
Et a mundo plures isto
Adhuc ad caelum compelles.

694. Pelles humanas inflatas
Humilians humillima
Et dudum humiliatas
Virtute replens maxima.

695. Maxima mirabilia
Manuum, virgo, tuarum,
Insignia prodigia
Facit nomen tuum clarum.

696. Clarum nomen hoc ruminet
Sic animus semper meus,
Quod me per id illuminet,
O Maria, Iesus Deus.

LXXI.

697. Deus iudicium magnum
In fine mundi tenebit,
Et ardentis ignis stagnum
Malos subire iubebit.

698. Iubebitque recreari
Animam meam impiam,
Nisi velis deprecari,
Mater, eius clementiam.

699. Clementiam enim suam
Nullatenus denegabit,
Pro quo fundes precem tuam,
Sed, quos voles, acceptabit.

700. Acceptabit et bonitas
Tuae sacrae maiestatis
Preces pauperum licitas,
Adamatrix paupertatis.

701. Paupertatis amatorem
sectatoremque pauperum
Fac me, virgo, ne laborem
In divitiis scelerum.

702. Scelerum purificatrix
Et virtutum firmamentum,
Benedictionis collatrix,
Benedic nostrum conventum.

703. Conventum tangens malignum
Adeo tua gratia,
Quod per te, Maria, dignum
Reddatur rursus gloria.

704. Gloria tibi, Maria,
Materia magna laudis,
Quae libenter aure pia
Ad te clamantes exaudis.

LXXII.

705. Quam bonus sit Iesus Deus
Servis tuis, o Maria,
Cito sentit homo reus
Universae carnis via.

706. Via quidem migrantium
Lupum non sinis rapacem
Hic te, mater, colentium
Peccatorum videns pacem.

