—165—

650. Gaudeant in te intima
Mei cordis incessanter,
O gratia plenissima,
Quam distillas abundanter.

651. Abundanter emicuit
Iam humanum per te genus,
Maria, per quam claruit
Et Iohannes Damascenus.

652, Damascenus hic presbyter,
Doctor plenus veritate,
Corde, voce te iugiter
Laudans non decessit a te.

653. A te, Maria, percepit
Subsidium inde sanum,
Cum imperator praecepit
Amputari sibi manum.

654. Manum suam amputatam
Aemula vidit a gente,
Literam false dictatam
In mortem iusti mittente.

655.Mittente iusto, Maria,
Ad te sua suspiria,
Visione secum pia
Miscuisti colloquia.

656. Quia tibi haec decenter
Ministrabat manus pia,
Decuit, ut tu clementer
Hanc sanares, ο Maria.

657. Maria, tu recepisti
Manum in templo suspensam
Iohannique reddidisti
Ad laudem tuam immensam.

658. Immensam tuam virtutem,
Maria, plebs tunc laudavit,
Cum percepisse salutem
Per hanc Iohannem probavit.

659. Probavit et imperator
Iohannem non offendisse,
Sed discipulus dictator
Repertus est hoc fecisse.

660. Fecisse te miracula
Per hunc orbem innumera
Fide credimus sedula,
Ο Maria christifera.

661.Fera semper infernalis
Hic homines deglutiret,
Nisi manus triumphalis
Tua eos custodiret.

662. Iret ad mortem aeternam
Gens peccatrix incessanter,
Nisi gratiam supernam
Huic conferres abundanter.

663. Abundanter intingatur
Cor meum tua gratia,
Virgo, per quam impugnatur
Arida conscientia.

664. Scientia sancta plenus,
Iam, Maria, videns Iesum
Hic Iohannes Damascenus
Offerat me tibi laesum.

665. Laesum et tu sana reum
Per Iohannis suffragia,
Quo habere digna Deum
Sit mea conscientia.

666. Conscientia tabescit
Errans per orbis devia,
Cui, Maria, non lucescit
Nominis tui gloria.

667. Gloria tibi, Maria,
Per quam piatur impius,
Cuius ipse laude pia
Maneam solitarius.

LXVIII.

668. Salvum me fac, o Maria,
Mei-sum aquis tempestatis,
Rursum ponens me in via
Aeternae securitatis

669. Securitatis beatae

Praevia dux et semita,
Ex carnis infirmitate
Trepidam mentem visita.

